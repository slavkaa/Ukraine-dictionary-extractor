Дядько Роман і золотокрилки
Олесь Гончар
На величезному, просто безкрайому лану гречки пасуться бджолята. Як гарно їм
тут на просторах, у білому квітучому царстві! Трудитись — ото в них справжнє життя. І
мед вони носять пудами.
Порядкує коло бджіл дядько Роман. Він, кажуть, знає таємну бджолину мову.
Ходить серед вуликів і щось намовляє бджолятам.
Певне, щоб краще роїлися, не хворіли та веселіше носили нектари з близьких і
далеких квіток.
Бува, дядько і вухом прикладеться до бджолиної хатки, мов лікар до чийогось
серця. Якби щось не так, бджоли одразу занепокоїлись би, загули тривожно.
Усе в них мудро облаштовано. В усьому порядок та лад. А між собою як дружно
живуть! Як дбайливо годують вони одна одну з весни, коли ще кволі, слабенькі... І
погоду бджола чує краще за нас.
Якщо зранку весело, стрімко літає, так і знайте: день буде погожий, сонячний.
Ходить дядько Роман неквапно поміж вуликів. Вийме рамцю, що вся ворушиться
золотикрилками, й довго розглядає її до сонця. Хоч би що він робив з бджолами, хоч би
як їх трусив під час оглядин чи переселень, вони його не кусають.
Якось, коли збирав рій у садку, бджоли геть обліпили його, вкрили всуціль, аж
навіть білої сорочки не стало на ньому видно. А він у цій живій бджоляній кольчузі не
виказує ніякого неспокою, тільки усміхається з-під вусів.