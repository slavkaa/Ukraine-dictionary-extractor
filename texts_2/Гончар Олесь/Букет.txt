Букет
Олесь Гончар
Цуцик — наш загальний улюбленчик, на ймення Букет. Бурої якоїсь масті, рудий,
наче трохи підсмалений, з хвостиком, бадьоро закрученим догори, він крутиться біля
ніг, лащиться, всміхається своєю собачою усмішкою.
Але триває це недовго, поки маєш при собі окрайчик хліба, а як окрайчика не
стало, облизався Букет, вибачився перед тобою поглядом, і знов хвостик бубликом —
подався до села.
Важко на Букета навіть ображатися за це. Адже в нього свої обов’язки.
Ось він побіг і побіг уперед. Весело прокладає нам путь. Випужне на бігу ранню
перепілку з-під росяного жита, поженеться за нею, дзявкнувши кілька разів, а тоді й до
нас озирнеться: "Бачите, який я хоробрий, як мене бояться?"