Яблука на стовпцях
Олесь Гончар
Дядько Роман викохав садок. І в садку в нього справжні дива! На одній гілці яблуко
сніжно-біле. А на сусідній — золотаве або й зовсім червонощоке, як циганка.
Визирають яблука з-поміж листя, сміються до сонця, наливаються, спіють.
І от настає час, коли дядько Роман виходить із двору з великим тугим вузлом. З
чистої білої хустки випинається боками щось кругле. Польова доріжка Сіріє поміж
стернями.
Дядько ступає, де менше пиляки, на хвильку зупиняється біля межового стовпчика
і шугає рукою в загадковий свій вузол. З вузла з’являється яблуко. Та яке!
Червонобоке, свіже, велике, просто мов сонце вранішнє.
Дядько, ніби милуючись, потримає його перед собою і кладе обережно на
стовпчику. Так він іде собі і йде — і від яблук, що кладе на стовпчики, польова доріжка
змінюється на очах. Сіра, буденна, в пилюці, вона стає зовсім іншою — лежить між
стернями вже весела, празникова, вся наче засвітилася від тих яблук. Іде дядько Роман
і вдає, що не помічає хлоп’ят, які, мов зайчата, причаїлися в бур’яні край дороги.
Насправді ж він знає, що хлопчики-пастушки поблизу, що вони з хвилюванням ждуть —
цілого півліта ждуть — цього незвичайного дня.
Біля одного стовпця дядько затримується трохи довше звичайного і, обернувшись,
якийсь час дивиться на уквітчану яблуками дорогу. Ніби сам себе перевіряє: ну як воно
в нього вийшло? І усмішка в нього добра, підбадьорлива. Та тільки він зникне за
пагорбом, пастушки зриваються разом на ноги, щасливо мчать чимдуж від стовпця до
стовпця і на льоту, як вершники, схапують яскраві дарунки, що для них так розкішно
вродили на голих придорожніх стовпцях.